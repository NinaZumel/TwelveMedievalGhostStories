## XII. De sorore veteris Ade de Lend comprehensa post mortem secundum relacionem antiquorum.

Memorandum quod predicta mulier in cimiterio de Ampilford sepeliebatur et infra breue post mortem comprehendebatur per Willelmum
Trower seniorem et coniurata confitebatur se ipsam peragrare viam suam
in nocte propter quasdam cartas quas tradidit iniuste Ade fratri suo.
Hinc est quod olim quadam discordia otta inter maritum suum et ipsam,
in preiudicium predicti viri sui et propriorum filiorum optulit fratri suo
predictas cartas. ita quod post mortem suam frater suus expulsit maritum
suum de domo sua, videlicet vno toft et crofte cum pertinenciis in Ampilford, et in Heslarton de vna bouata terre cum pertinenciis, per violenciam.
Supplicabat igitur predicto Willelmo quod suggereret eidem fratri quod
vellet redonare marito suo et filiis easdem cartas, et restituere illis terram
suam. alioquin nullo modo posset in pace requiescere ante diem iudicii.
Qui quidem Willelmus secundum iussionem suam suggessit predicto Ade.
sed ille renuit cartas restituere, dicens non credo \[...\] hiis dictis. Cui ille.
Verus est in omnibus sermo meus, vnde deo concedente audietis sororem
vestram vobis colloquentem de hac materia infra breue. Et altera nocte
rursus comprehendit illam ac attulit ad cameram prefati Ade, et loquebatur cum eo. Cui respondit induratus frater suus secundum quosdam.
Si ambulaueris imperpetuum nolo predictas cartas redonare. Cui respondit
illa ingemiscens. Iudicet deus inter me et te ob quam causam. Scias
ergo quia vsque ad mortem tuam minime requiescam. vnde post mortem
tuam tu peragrabis loco mei. Dicitur vlterius quod dextera manus illius
pendebat iusum et erat valde nigra. Et interrogabatur qua de causa,
respondebat quia sepius pugnando \[?\] extendit illam, iurando falsum.
Tandem coniurata fuit ad alterum locum propter timorem nocturnum et
terrorem gentis ville. Peto tamen veniam si forte offendi in scribendo
contra veritatem. Dicitur tamen quod Adam \[de lond *above line*\] iunior
vero heredi partim satisfecit post mortem Ade senioris.