
## III. De spiritu Roberti filii Roberti de Boltebi de Killeburne comprehenso in cimiterio.

Memorandum quod predictus Robertus Junior moriebatur et sepeliebatur in cymiterio sed solebat egredi de sepulcro in noctibus et inquietare
villanos et deterrere ac canes ville sequebantur eum et latrabant magnaliter. Tandem iuuenes ville mutuo loquebantur proponentes comprehendere eum si aliquo modo potuissent et conuenientes ad cimiterium.
Sed illo viso fugerunt omnes exceptis duobus quorum vnus nomine
Robertus Foxton comprehendit eum in egressu de cimiterio et posuit eum
super le kirkestile, altero acclamante viriliter Teneas firmiter quousque
veniam ad te. Cui alter respondit Vadas cicius ad parochianum ut coniuretur, quia deo concedente quod habeo firmiter tenebo vsque ad aduentum sacerdotis. Qui quidem parochialis presbiter festinauit velociter
et coniurauit eum in nomine sancte trinitatis et in virtute Ihesu Christi
quatinus responderet ei ad interrogata. quo coniurato loquebatur in interioribus visceribus et non cum lingua sed quasi in vacuo dolio,[^1] et confitebatur
delicta sua diuersa. Quibus cognitis presbiter absoluit eum sed onerauit
predictos comprehensores ne reuelare\[n\]t aliqualiter confessionem eius, et
de cetero requieuit in pace, deo disponente.

Dicitur autem quod ante assolucionem volebat stare [^2] ad hostia domus et fenestras et sub parietibus et muris quasi auscultans. fforsitan exspectans si quis vellet egredi et coniurare eum suis necessitatibus succurrendo. Referunt aliqui quod erat adiuuans et consenciens neci cuiusdam viri, et fecit alia mala de quibus non est dicendum per singula ad presens.[^3]

[^1]: 'quasi in vacuo dolio' is a picturesque touch. These ghosts do not twitter and squeak like those of Homer.

[^2]: 'volebat stare', 'he would stand'.

[^3]: There is the same caution here about mentioning the crimes of the dead man.